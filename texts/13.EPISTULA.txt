Epistula.
Sī valēs, bene est; ego valeō. Vītae rūsticae
amātor tē, vītae urbānae amātōrem, salūtat. Nunc
frondent silvae, nunc fōrmōsissimus est annus. Omnia
nunc flōrent, omnia prāta et arva virent. Avēs cantant
et āera cantū dulcissimō complent. Modo ambulāmus
per agrōs et arva, modo jacēmus in grāmine viridī,
arcēmus ā nōbīs omnēs cūrās. Sī avēs dulcissimō
cantū nōs dēlectant, silēmus; sī gaudium pectus
nostrum complet, clāmāmus et cantāmus.
Hērī ad tumulum, quī hortō avunculī meī fīnitimus
est, meāvī. Sōl splendēbat in caelō serēnō, arborēs
altae umbram praebēbant. Silva, prāta, arva, omnia
erant plēna vītae, plēna mōtūs, plēna laetitiae. Omnia
admonēbant mē dē beneficiīs, quae nātūra omnibus
hominibus praebet. Quamdiū tū urbem laudābis?
Quamdiū in urbe habitābis? Ad haec nostra gaudia
properā! Oculīs tuīs magis fidem habēbis, quam
verbīs meīs. Sī tibi placēbit ad mē properāre hōc
pulcherrimō annī tempore, grātiam mihi habēbis.
Moneō tē, ut properēs. Exspectō adventum tuum.
Etiam atque etiam valē.
